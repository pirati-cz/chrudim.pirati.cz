---
layout: post
category: CLANKY
title: Nenakupuj - swapuj - jednoduše vyměňuj
date: 2019-11-22T00:00:00+02:00
tags: 
      - trhy
      - chrudim
      - swap
author: Piráti MS Chrudimsko
image: assets/img/posts/2019/swap.jpg #751x422
---
**Pod tímto názvem můžete najít sérií událostí konaných na Chrudimsku a Pardubicku. Jedná se o výměnný obchod, ve kterém nedochází k manipulaci s penězi. Hlavní myšlenkou swapu je výměna, a to především oblečení, obuvi, hraček a mnohdy i knížek či drobných domácích potřeb.  První pirátský swap Pardubického kraje organizovala Nikola Štěpánková společně s Pirátkami z Pardubic, a to více než před rokem. Nyní už je swap skoro tradicí.**

>„Impulsem k pořádání swapu pro mě bylo zjištění, jak mnoho oděvů, které jsou v dobrém stavu a mohou dále dobře posloužit, končí na skládkách,“

říká Nikola a dodává: 

>„Zároveň mě zaujal počet blešáků a bazárků, které se v mém okolí konaly. Lidé o ně měli a stále mají velký zájem, ale práce spojená s oceněním věcí a následnými transakcemi může leckoho odradit. A pak jsem se dočetla o SWAPu, který proběhl v Praze. Ta myšlenka mě nadchla.“

První swapy se konaly pod *„pirátskou vlajkou“* jak v Pardubicích, tak v Chrudimi. Jejich obliba je na vzestupu. Místa konání se různí, což zaručuje oslovení různých sociálních a věkových skupin/kategorií. V Chrudimském Mama klubu, jsou to především maminky. 

>„Sama jsem rodičem a tempo, jakým potomci rostou, nezastavíš. Stává se, že na swapu tak máme i úplně nové věci, které děti nestihly ani obléknout,“ 

podotýká Pirátka z Chrudimi.

 Piráti jsou stranou, která dbá na udržitelnost a péči o životní prostředí, a tak i tento druh „obchodu“ souzní s naší politikou. Tyto akce zároveň potvrzují pirátské heslo „sharing is caring“, což ve volném překladu znamená „sdílení je aktem lásky“. 
 
 Nepotřebné kousky totiž putují dál, ať už na Červený kříž nebo, ty nejmenší, do porodnic. V Chrudimi krom swapů funguje např. i Re-use centrum, kde můžete za drobný poplatek koupit věci, které jiní už nepotřebují. Otevření Re-use centra se podařilo prosadit i díky Pirátům. 
