---
layout: post
category: CLANKY
title: Chrudim - Tříděním bio k nezvyšování poplatků za odpad
date: 2021-06-01T00:00:00+01:00
tags: 
      - Aleš Nunvář
      - radnice
      - chrudim
author: Aleš Nunvář
image: assets/img/posts/2021/popelnice.jpg
---


**Město Chrudim v těchto měsících zavádí svoz bioodpadu od prahů rodinných domů. Již bylo na čase. Mnozí po jeho zavedení volali již dlouhá léta a v blízkých Pardubicích začali se svozy bioodpadu již v roce 2007. I proto jsem velmi rád, že hnědé popelnice již můžeme vídat i v našem městě.**

Pilotní projekt svozu bioodpadu se v první vlně týká cca 1500 rodinných domů ve vybraných lokalitách města. Nabídka biopopelnic zdarma byla občany přijata velmi vstřícně a hned na první výzvu si nádoby vyzvedlo více než 2/3 z oslovených domácností. Svozy bioodpadu jsou další službou navíc a výše poplatků se přitom nemění.

Svozy bioodpadu nám navíc pomůžou udržet stávající výši poplatků za odpad pro celé město. Nevytříděného odpadu je totiž příliš mnoho. Co se nevytřídí, musí na skládku a musí se to také zaplatit. Jenže skládkování podražilo a brzy kvůli odpadové legislativě podraží značně víc. Svozy bioodpadu tak jsou jednou z možností, jak zajistit, aby se občanům poplatek za odpady nezvyšoval. Bez přispění a snahy občanů to ovšem nepůjde.

Mnohým vysvětluji, že zapojení se do svozu bioodpadu povinné není. Zároveň ale, třídit biologicky rozložitelný odpad povinné je. A tedy by takový odpad, stejně jako třeba plast, papír či sklo, neměl skončit v běžném komunálním odpadu.

Když vidím jaké hory plastu a papíru je někdo schopen vyhodit do běžné popelnice, tak mě napadá, že dotyčný pravděpodobně vůbec neví, že takové chování je v rozporu s odpadovou vyhláškou města a může být sankcionováno jako přestupek.

Třídit se vyplácí, je to naše povinnost a město je tu od toho, aby k tomu vytvářelo vhodné podmínky. Proto do dalších let plánujeme nejen rozšíření svozu bioodpadu na celé město, ale i zavedení pytlových svozy plastů a papíru přímo od domů.

Děkuji Vám, že třídíte. Informace o svozech bioodpadu naleznete na adrese [chrudim.eu/bioodpad](chrudim.eu/bioodpad).

![aleš nunvář](/assets/img/posts/2020/alesnunvar.jpg)
